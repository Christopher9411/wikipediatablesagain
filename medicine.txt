A 90-es évek változásai lehetővé tették, hogy – támaszkodva a jól képzett helyi szakemberekre – a globális klinikai vizsgálatokban Magyarország is részt vegyen. 
1991-ben az angol ICI/ később Zeneca, míg 1993-ban a svéd Astra is létrehozta magyarországi klinikai kutatási részlegét, amely 1995-tól kezdődően régionális központként is funkcionált.
A két cég fúziója (1999) után az AstraZeneca magyarországi munkatársai közreműködtek abban is, hogy a régió több országában továbbbővültek a kutatási központok (Bulgária, Románia, Oroszország, Ukrajna), majd Izraelben is a létrehozta a vállalat a maga klinikai kutatási részlegét.
Jelenleg a hazai kutatási részleg több, mint 50 fő, többségében felsőfokú végzettséggel rendelkező munkatárssal koordinálja a gyógyszervizsgálatokat. Csaknem valamennyi terápiás területen, fő hangsúllyal az onkológiai, pulmonológiai, kardiovaszkuláris és metabolikus betegségekben folynak klinikai kutatásaink. Ez egyidejűleg 200-300 vizsgálóhely, mintegy 1000 vizsgáló és 2500 beteg részvételét jelenti, akik számára a legkorszerűbb kezelési eljárások bevezetésének lehetőségét készítjük elő.
Az AstraZeneca klinikai gyógyszervizsgálatok szponzorálása magában foglalja a saját munkatársak alkalmazásának költségét, a vizsgálatot végző intézményeknek és munkatársaiknak kifizetett összegeket, további járulékos költségek (mint például laborvizsgálatok költségei) fedezetét, valamint a vizsgálatban résztvevő betegek számára biztosított gyógyszerek költségeit.
Munkatársaink részt vesznek a vizsgálatok központi szervezésében és irányításában is, ennek kapcsán több, mint 25 országgal állunk kapcsolatban.
Emellett számos vizsgálat folyik más, az AstraZeneca-val szerződésben álló kutatással foglalkozó cégen keresztül is.
Az AstraZeneca által szponzorált klinikai vizsgálatokból nyert adatok révén válik lehetségessé a gyógyszereink törzskönyvezése és forgalomba helyezése világszerte. Célunk, hogy a betegek mielőbb hozzájussanak a számukra fontos, új korszerű kezelésekhez.
